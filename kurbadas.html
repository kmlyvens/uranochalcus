<!DOCTYPE html>
<html>
<head>
    <meta charset="UTF-8">
    <title>Kùrbadas || Skyforger | Debesu Kalējs | Dangaus Kalvis</title>
<style>
blockquote {
    font-size: 16px !important;
    font-style: italic !important;
}
</style>
</head>

<body>
<xmp style="display:none;" toc permalink>
[Pagrindinis](index.html)

# Kùrbadas  
  
## Raganos prakeiksmas

<span style="font-size: 20px">Raganas lāsts</span> <a style="float:right" href="https://youtu.be/KuuLAv3vQs8?t=0m1s">Jūtūbėje</a>
  
> Apie tai, kaip žmonės savo neapykanta, godumu ir nepaliaujamu kraujo liejimu pažadina piktąsias senovės jėgas...  
  
Išbadėjęs vilkas ateis ir praris saulę  
Šviesa užges  
Pelkėse kaulai boluos  
Angis išlįs  
  
Tiktai ledinis mėnuo danguj spindės  
Angis nuodus spjaus  
Prakeiksmus išleis  
  
Pikta akis viską mato!  
  
Jos juodas raitelis  
Su savim atves  
Šunburnius, šmėklas  
  
Jie rangysis, ropos  
Žemę pripildys  
Plėšys ir griaus  
  
Karas, maras, badas  
Bus to raitelio vardas  
Ilgai lauktas, šimtmečiais krautas   
Raganos prakeiksmas  
  
Pikta akis viską regi, viską sužiūrės  
Nepasislėps nė vienas – visus pamatys  
Žodis nuodas piktų lūpų ištartas  
Juodoj burtų knygoj jau seniai įrašytas  
  
Vienas kitam gerkles  
Žmonės perkąs  
Dėl turto ir aukso  
  
Vis labiau ir labiau  
Juos geismas vys  
Taps jie vergų tauta  
  
Kurčios ausys  
Kurčios ausys melo žodžius juk išgirs  
Ilgai jau nebe  
Ir jau greit  
  
Išbadėjęs vilkas ateis ir praris saulę  
Šviesa užges  
Pelkėse kaulai boluos  
Angis išlįs  
  
## Kumelės sūnus  

<span style="font-size: 20px">Ķēves dēls</span> <a style="float:right" href="https://www.youtube.com/watch?v=odgS7qMRDaY">Jūtūbėje</a>
  
> Apie tai, kaip užgimsta Kùrbadas...  
  
Skaidraus šaltinio krante  
kalno viršūnėj  
Laima likimą audžia  
siūlą verpia  
aukso ratelį kojos mina  
  
Kam gyventi, kam mirti  
kur skambėti juokui, kur ašarom birti  
Vienas ilgas, vienas trumpas  
kokį lems, tokį siūlą verps  
  
Kukavo gegužė medy  
Sėdi jauna šeimininkė, sėdi, verkia prie lango  
O, kad man Laima sūnų duotų  
Aš jį auginčiau, mylėčiau  
  
Neraudok, mergaite, Laima jau žino  
Laima likimą audžia, siūlą verpia  
Kada bus laikas didžiavyriui ateiti  
  
Sapne matysi, ką tau reiks daryti  
Lydeką pagaut, išdaryt ir išvirti  
Kuri tą lydeką valgys  
Ta nuo tos dienos nėščia pataps  
  
Pusiau žmogus, pusiau žvėris – gims kumelei sūnus  
Kaip titnagas, kaip plienas – neįveikiamas  
  
Nutiks viskas kaip jau Laima tai lėmė  
Trys bus išvis lydeką valgiusios  
Užgims sūnus šeimininkei, tarnaitei irgi  
Trečiasis garsiausiai rėks kumelės tvarte  
  
Pusiau žmogus, pusiau žvėris – gims kumelei sūnus  
Kaip titnagas, kaip plienas – neįveikiamas  
  
Kaip broliai jie taps  
Tačiau pranoks kitus vienas  
Ne metais, o dienomis jis augs  
Kumelės sūnus, Kùrbadas jo vardas!  
  
Joks darbas jam ne per sunkus  
Trečiaisiais metais jau miškan jį siunčia  
Septintaisiais drąsiai jis kalaviją kelia  
Kaip žirnius akmenius rita  
Kùrbadas – kumelės sūnus  
  
## Devyngalvis  

<span style="font-size: 20px">Deviņgalvis</span> <a style="float:right" href="https://www.youtube.com/watch?v=FY1DUZyRm4E">Jūtūbėje</a>
  
> Apie tai, kaip Kùrbadas leidžiasi išvalyti naujos klėties nuo šmėklų ir sužino, kad tam reikės įveikti tris milžinus, kurie jos per tiltą naktį. Pirmąją naktį Kùrbadas kaunasi su Trigalviu ir jį nugali. Antrąją jis įveikia Šešiagalvį. Dabar, trečiąją naktį, jam tenka kovoti su Devyngalviu. Kùrbadas prisako broliams nemiegoti ir stebėti vandens indą ir, jam tapus kruvinu, kviesti talkon Kumelę, nes Kùrbadui sekasi sunkiai.  
  
Vakaras ilgus šešėlius stiebia  
Už girių skaisti saulė leidžias  
Kur kraujo upė srauni teka  
Ten Kùrbadas tilto sergėt eina  
  
Jau vidurys nakties, žemė jau virpa  
Milžinas devyngalvis atidunda  
Oi, Kùrbadai, kiek galvų pas jį  
Prie tilto sustojęs jis šaukia:  
  
– Kùrbadai, mane praleisk, maita  
Kitaip gyvybės nemaldauk  
– Geriau ateik jėgų išmėgint  
Man irgi talkon bus kas eis  
  
Tvirta ranka ir drąsi širdis  
Trys žvaigždės ašmenyse mirga!  
  
Didis vyras kerta iš peties   
Galvas krintant jau mato  
Trys auga ten, kur viena buvo  
Jau ruošias milžinas jį žemėn blokšti  
  
– Nu, mulki, tau gi jau galas tuoj!  
– Leisk rankas pailsint truputį  
Taip tikri kariai gi daro  
Net vėjai ir lietūs galiausiai liaujas  
  
Kraujas seniai pro kraštus plūsta  
Bet broliai kaip užmušti miega  
Vėzdą Kùrbadas meta, žadina juos  
Lai močiai žinią duoti skuba  
  
Kur Kùrbadas kerta – ten kumelė spiria!  
Nūn veiksmas vyksta  
Nūn žygis pavyksta  
Kaip stuobrys supuvęs  
Devyngalvis virsta  
  
Tvirta ranka ir drąsi širdis  
Trys žvaigždės ašmenyse mirga!  
Tvirta ranka ir draugo petis – ryto saulė teka!  
  
## Užburtoji giria  

<span style="font-size: 20px">Noburtais mežs</span> <a style="float:right" href="https://youtu.be/KuuLAv3vQs8?t=14m27s">Jūtūbėje</a>
  
> Apie tai, kaip Kùrbadas ruošiasi eit į pasaulį laimės ieškoti ir didžių žygdarbių atlikti.  
> Bet naktį prieš išvykimą jis nugirsta vabalėlių pokalbį ir sužino, kad trys nukautieji milžinai buvo raganų vyrai ir dabar šios nori jam su broliais atsilyginti – juos savo burtais sunaikinti...  
  
Žaltvyksles dek  
Vėtrą šauk  
Sutemų skraistes klok  
Girią tamsa gaubk  
Pėdas trink  
  
Šaltiniu tapki  
Liepk troškuliui kankinti  
Kai ištroškę gers  
Trigalvio budeliui  
Atlyginta bus  
  
– „Per tą šaltinį kryžmai kirtau  
Kas išgertų – tuojau mirtų!“  
  
Piktus ženklus burk  
Negandą virk  
Kaulo adata durk  
Voro tinklu kelią vilk  
  
Pieva pamiškėj tapki  
Liepk miegui kankinti  
Kai saldžiai miegos  
Šešiagalvio budeliui  
Atlyginta bus  
  
– „Per tą pievą kryžmai kirtau  
Kas ateitų – tuojau mirtų!“  
  
– „Ką gali man raganos padaryti?  
Dvi jau savo kraujuose guli!“  
  
Nors dvi numarinai, trečiosios tu neįveiksi  
Dar nėra nė vienas iš jos nagų ištrūkęs gyvas ir sveikas  
  
Ir jau beregint atlekia Angis šnypšdama  
Sparnais mosdama, nuodus spjaudama  
  
– „Tokia jau šmėkla man baubu nebus,  
Tris saujas žiežirbų į ryklę jai sviesiu!“  
  
## Tėvo sūnaus kieme  

<span style="font-size: 20px">Tēva dēla pagalmā</span> <a style="float:right" href="https://www.youtube.com/watch?v=TtgjEDTttIQ">Jūtūbėje</a>
  
> Latvių liaudies daina.  
  
Tėvo sūnaus kieme  
Penki velniai po akmeniu  
Mano Perkūno žirgelis   
Visus penkis sutrypė  
  
Ką man velniai gali padaryti  
Ką žirgeliui manajam?  
Aš galiu velnią sumindyt  
Savo žirgelio kojelėm  
  
## Velniažudys  

<span style="font-size: 20px">Velnu kāvējs</span> <a style="float:right" href="https://www.youtube.com/watch?v=6cImnl8rdo0">Jūtūbėje</a>

> Ragana Angis iškrenda už jūrų vandens gerti ir ryklės gesinti, o Kùrbadas tuo tarpu vyksta pas Dangaus Kalvį. Čia, kalvėje, jis kurį laiką pagyvena tarnaudamas Kalviui, už ką šis pažada nukalti Kùrbadui kalaviją...  
  
Šniokščia dumplės, priekalas dunda  
Didvyrio kardui čia lemta tuoj gimti  
  
Pats pirmas aš buvau, kas suvaldė  
Savo valiai pakliovė  
Ugnies dvasią žaizdran įgynė  
Žmones išmokiau  
Įrankius kalt, kūju mosuoti  
Dumples pūsti, metalą gludint ir gesinti  
  
Ei, nukalk, kalvi, man kalaviją tokį  
Kurį ne bet kas pakelti pajėgtų  
  
Šniokščia dumplės, priekalas dunda  
Didvyrio kardui čia lemta tuoj gimti!  
  
Trys bìrkavai sunkumo  <span style="float: right; font-style: italic">1 bìrkavas ≈ 164 kg</span><br>
Ar jau užteks gerumo?  
Dar negana  
Sunkesnis  
Mano kardas turi būti  
  
Nukalk, kalvi, man kalaviją tokį  
Kurio nė didvyris pakelti nepajėgtų  
  
Ugnie ir geležie, kas jį kels?  
Kumelės sūnus!  
Kaip jį vadins?  
Velniažudys – taip jį vadins!  
  
Žvanga kalvė, žaizdras riaumoja,  
Dieną naktį dumplės šniokščia  
Kūjis smogia, priekalas dunda  
Didvyrio kardui čia lemta tuoj gimti!  
  
Dar trys bìrkavai prikalti  
Ar pakelti pajėgsi?  
Nūn bus pats gerumas  
Reikalingas sunkumas  
  
Nukaliau, Kùrbadai, aš tau kalaviją tokį  
Kurį tu tik vienas pakelt tepajėgtum!  
  
  
## Akmeninis sargas  

<span style="font-size: 20px">Akmens sargs</span> <a style="float:right" href="https://www.youtube.com/watch?v=QUNRpQzka0Y">Jūtūbėje</a>
  
> Kùrbadas atkeliauja į karalystę, kurios karaliui pražuvo dukra. Pažada ją rasti. Pirtyje, kur karalaitė dingusi, jam pavyksta nutverti velnią, kuris papasakoja pelkės vidury gulint akmenį milžiną. Kam pavyks jį nuristi, tas pamatysiąs juodą kiaurymę, besileidžiančią Požemin, kuriame reikėsią karalaitės ieškoti. Kùrbadas eina į pelkę ieškoti akmens milžino...  
  
Po pilku dangaus skliautu  
Krankia ir sukas krankliai  
Tarp kreivų pelkės beržų  
Mirksta senovės kapų laukai  
  
Saulė seniai čia nebespindi  
Kasdien dulksna lynoja  
Iš gyvųjų retas kas  
Čia kelią atrasti mokės  
  
Drėgna migla virš pelkės pasilenkus  
Per žoles ir purvus  
Kùrbadas brenda  
  
Viskas čia baisu ir grėsminga  
Migloj vaitoja kažkas gailiai  
Patamsy rausvos akys žiba  
Pavidalai šmėkliški rangos  
  
Kaip sala jūroj  
Viskas žaliom samanom klota  
Pelkės ten vidury  
Milžinas guli vienas...  
  
Niūrus ir griežtas stūkso sargas akmeninis  
Kelio kur eiti nebėra  
Niūrus ir griežtas stūkso sargas akmeninis  
Vartus į požemius uždaręs  
  
Jei jį pakelt sugebėsi, šalin pastumti  
Juodas takas atsivers tau  
Tiktai tas, kas bebaimis bus  
Žemyn ten leistis pajėgs  
  
– Kas tau, Kùrbadai, jau širdis sustingo?  
– Velniop viską, žemyn aš leidžiuos!  
  
Nu palaukit, velniai,  
Kùrbadas jau ateina  
Tuoj galvos risis  
Velniažudys kai kapoti pradės!  
  
## Po žeme  

<span style="font-size: 20px">Pazemē</span> <a style="float:right" href="https://www.youtube.com/watch?v=ausz0xkagtc">Jūtūbėje</a>
  
> Po ilgo laiko Kùrbadas pagaliau parsiranda namo. Namiškiai prašo jo papasakoti, kur buvęs ir ką nuveikęs. Kùrbadas papasakoja apie tai, kaip nukopęs Požemin, kaip iš velnių išvadavęs karalaitę, kurią karalius dabar jam atidavęs į žmonas; kaip Ragana Angis perkandusi virvę po to, kai karalaitė buvusi ištraukta į Viršžemę; ką jam tekę išgyventi norint iš Požemio ištrūkti...  
  
Sakyk, Kùrbadai, kurgi buvai  
Tolimose žemėse ką pamatei?  
Seniai jau tave dainos apgieda  
Kaip su šunburniu, velniais tu koveis  
  
Buvau po žeme aš  
Ar kas patikės?  
Trys velnius perkirtau  
Karalaitę parvedžiau!  
  
Sakyk, Kùrbadai, pasakyk  
Kaip juodan požemin tu nukopei  
Ar tau ten tada lengvai ėjos  
Kaipgi atgal namo parvykai?  
  
Ėjos sunkiai man  
Bet žodžius stipriousius mokėjau!  
Jie gelbėjo, apgynė  
Pati Laima lygino kelią!  
  
Ragana Angis virvę perkando man   
Atgal kritau  
Teko ieškot, eit man keliu į Viršžemę kitu  
  
Šunburnį šmėklą  
Nugalėjau  
Aklajam regą  
Atgaut padėjau  
Erelio vaikus  
Nuo krušos glaudžiau  
Atmokėjo  
Dosniai atmokėjo jis už darbą man tokį  
  
Išnešė erelis ant žemės mane  
Namo parvykau  
Taip man ėjos, taip man požemy klojos  
  
### Stiprieji žodžiai  
  
Aš gimiau gelžies vaikas  
Iš plieno mamulytės  
Aš vilkaus gelžies švarką  
Plienelio kailinukus  
  
Trankė mane, smaigstė mane  
Kaip ąžuolo trinką  
Neįtrenkė, neįsmeigė  
Kaip į plieno luitą  
  
## Juodasis raitelis  

<span style="font-size: 20px">Melnais jātnieks</span> <a style="float:right" href="https://youtu.be/KuuLAv3vQs8?t=34m35s">Jūtūbėje</a>
  
> Kurį laiką Kùrbadas gyvena ramybėje. Bet Ragana Angis negali nurimti neatsilyginusi Kùrbadui. Ji sukursto devynis valdovus iš devynių karalysčių su kariuomenėmis žygiuoti prieš Kùrbadą. Juos veda neįveikiamas milžinas – Raganos sūnus, vadinamas Juoduoju Raiteliu...  
  
Tai jau tai jau, tai jau greit  
Šypsena nuo lūpų išnyks  
Už viską tau atlyginta bus  
Kai rytas kraujyje auš  
Išbadėję vilkai maitą rys  
Žingsniai žemę geležiniai purto  
  
Aš kaulus laužau kaip skalas  
Žemėj sutrypiu priešus savus  
Gimęs dar nėra kas stotųs  
Prieš mane – sunkiai jam klotųs  
  
Juodasis raitelis žmoniažudys  
Kaulalaužys, gerkliapjovys  
Juodasis raitelis kraugerys  
Galvažudys žmogėdra aš  
  
Kraujo pėdos už manęs lieka  
Visur negandas ir pragaištį sėju  
Visiem gyviesiem prakeiksmas  
Karas, maras, badas – toks mano vardas  
  
Močios keturios gimdė mane  
Juodoj šunburnio oloj –  
Pavydas, Godumas,  
Geismas, Troškulys  
  
Ausų tūkstantis manęs klauso  
Aklai seka žodį kiekvieną  
Jūs jau patys mane šaukiat  
Patys man šen kelią ruošiat  
Taip, Viešpatie, taip, Viešpatie – manęs klauso  
Taip, Viešpatie, taip, Viešpatie – patys šaukiat  
  
## Paskutinioji kova  

<span style="font-size: 20px">Pēdējā kauja</span> <a style="float:right" href="https://youtu.be/KuuLAv3vQs8?t=38m51s">Jūtūbėje</a>
  
> Juodasis Raitelis įsiveržia į Kùrbado žemes ir prasideda lemtingoji kova, kurioje Kùrbadas galiausiai sutiks savo priešus akis į akį!  
  
Vis žvarbiau šiaurės vėjai pučia  
juodus audros debesis tolumoj telkia  
Niekas nebebus kaip buvę  
jau viską permainė laikas  
  
Niekas nebebus kaip kažkada buvę  
jau viską viską permainė laikas  
  
Laiko gelmėse pražus didvyrio vardas  
ir pati sakmė kitokia taps  
Tie, kas krito, užmiršti bus  
ant jų kaulų jauna žolė dygs  
  
Bet dar ne pabaiga,  
Dar kautynės dunda  
Ten Kùrbadas stovi  
Ir pašėlęs kerta  
  
Jis saulę danguj sustabdys  
Upę prieš srovę jis apgręš  
  
Neima jo prakeiksmai, negandos piktos  
kerai jam nepajėgia kenkti  
Drąsiai per viską jis ėjo  
Nūn juodasis raitelis prieš jį stojas  
  
Kùrbadas kalaviją kelia  
Milžino galvą pusiau skelia  
Nuo žirgo juodasis krenta  
Štai iškart ir viskas  
  
Jau priešas bėga  
Jam žemė dega  
Aušta tolumoj rytas  
Spinduliais aukso austas  
Juodi debesys sklaidosi  
Vėl mėlynas dangus  
  
Bet pikta akis nemiega, ji viską regi  
Kur pety kirsta gili žaizda  
Dar Angis savo nuodus ten spjauna  
Prieš didvyriui ją nukaunant  
  
Pakelia Kùrbadas kairę ir Raganą Angį sutraiško  
Pakelia dešinę ir perskelia milžinui galvą  
Ir tiktai tada, mirtinos tulžies numarintas,  
Krenta ant savo kalavijo ir miršta...  

# Apie tekstą

Autorius Pėteris Kvetkovskis, tekstas paimtas iš [Skaifordžerių svetainės](http://skyforger.lv/lv/albumi/teksti/kurbads/). Iš latvių kalbos vertė K. M. L.

</xmp>

<script src="https://ndossougbe.github.io/strapdown/dist/strapdown.js"></script>
</body>
</html>
